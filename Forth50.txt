Forth 50, Charles H. Moore 80

9. septembril 2018 täitus 80 aastat programmeerimiskeele Forth looja Charles H. Moore (Chuck Moore) sünnist. Kuna keelel endal on vanust 50 aastat, siis toimus selle aasta EuroForth konverents (järjekorranumbriga 34) tavapärasest pidulikumas õhkkonnas. Ürituse toimumise kohaks oli valitud Edinburghi lähistel asuva Forthi raudteesilla naabruses paiknev Doubletree Hilton Queensferry hotell. Forthi raudteesild (1890) on üks Šotimaa sümboleid ning insenerikunsti saavutusena võrreldav Eiffeli torniga. 

Lisaks konverentsile eelnevale Forth standardikomitee koosolekule ning tavapärasele konverentsiprogrammile tähistati Forth 50. ja Charles H. Moore 80. juubeleid piduliku banketiga, millel esines sõnavõtuga ka USAst kohalesõitnud Chuck ise. Ta rõhutas, et ennekõike lõi ta Forthi iseenda jaoks ning iseenda lõbuks, teda ei kammitsenud standardid ega reeglid. Näitena meenutas juubilar arvutit, millel puudus igasugune sisend ning millega suhtlemiseks sai ära kasutada printeri töövalmiduse indikaatorit (printer on/ei ole ühendatud). Selle ühebitise sisendi kaudu õnnestus arvuti varustada töötava Forth-süsteemiga. Algaastate Forth oli kasulik töövahend uute riistvaraplatvormide vallutamiseks just oma adapteeruvuse ja ülekantavuse tõttu.

Forth on ennekõike mõtteviis (aga ka keel, interpretaator ning vajadusel operatsioonisüsteem) riistvaralähedaste (sardsüsteemidele iseloomulike) ülesannete lahendamiseks - kaasaegseteks rakendusvaldkondadeks on kiipkaardid, meditsiinitehnika, makseterminaalid, kosmosetehnika, robootika jne.

Universaalse programmeerimiskeelena on Forth oma populaarsust mõnevõrra kaotanud võrreldes 1990-ndate aastate keskpaigaga, mida loetakse Forthi populaarsuse tipuks. Interpreteeritava interaktiivse keelena võiks ta olla samas nišis Pythoniga, riistvara juhtimisel aga Assembleri või C-ga. Churles H. Moore töötas Forthi algse versiooni enda töö lihtsustamiseks välja juba 1968. aastal Amsterdamis. 1971. a. kirjutas Chuck USAs esimese autonoomse Forth süsteemi raadioteleskoobi juhtimiseks. Laiem avalikkus sai neist ideedest aimu 1980. aasta augustis, kui ilmus populaarse arvutiajakirja BYTE erinumber, mis oli pühendatud keelele Forth. Väga hea ülevaate Forthi ajaloost ja filosoofiast leiab veebisaidilt https://www.forth.com/resources/forth-programming-language/

Forth on nagu võimendi - hea programmeerija saab selle abil oma töö kümneid kordi lihtsamalt ja kiiremini tehtud (võrreldes "tavapäraste" keeltega), halb programmeerija kipub Forthis looma täiesti loetamatut, hallatamatut ja mittetöötavat koodi.


Allikad:

https://web.archive.org/web/20160414102635/http://colorforth.com/
http://www.greenarraychips.com/home/about/bios.html
https://web.archive.org/web/20080709050817/http://colorforth.com/bio.html
https://web.archive.org/web/20080515140003/http://colorforth.com/HOPL.html
http://worrydream.com/refs/Moore%20-%20Forth%20-%20The%20Early%20Years.pdf
http://www.exemark.com/FORTH/StartingFORTHfromForthWebsitev9_2013_12_24.pdf
https://ia802600.us.archive.org/35/items/byte-magazine-1980-08/1980_08_BYTE_05-08_The_Forth_Language.pdf
https://www.forth.com/resources/forth-programming-language/ - kõikehõlmav ülevaade

